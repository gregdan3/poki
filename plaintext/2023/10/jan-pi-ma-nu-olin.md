---
title: jan pi ma Nu Olin
authors:
  - jan Kekan San
date: 2023-10-21
license: null
sources:
  - https://mun.la/lipu/jan-pi-ma-nu-olin.html
archives:
  - https://web.archive.org/web/20231204063727/https://mun.la/lipu/jan-pi-ma-nu-olin.html
preprocessing: changed [nasa utala] [olin :] to Nu Olin
---

tenpo weka suli la, jan li lon ma Nu Olin li moli e jan mute kepeken ilo ni: sina moli e kasi suli kepeken ona.

jan lawa li alasa e jan ni lon tenpo suli li kama ala lukin e ona, li sona ala e ona.

taso, jan ni li pana e toki tawa jan lipu. jan lipu li pana e toki ni tawa jan ale lon ma Nu Olin. mi wile pana e toki ona lon tenpo monsuta ni. o kute pona.

---

jan suli o,

jan lawa li alasa e mi li kama ala lukin e mi. tenpo ale la ona li ken ala lukin e mi. mi kon, sama kon pi ma sina. mi jan ala, li sewi, li monsuta tan ma anpa pi seli wawa. jan pi ma Nu Olin o, sina sona e nimi mi. sina en jan lawa sina li pana e nimi tawa mi tan ilo moli mi.

mi wile la, mi kama sin li moli sin. mi taso li sona e ni: jan seme li kama moli. mi moli la mi pana ala e sona ni: mi seme. taso la sina sona e ni: mi kepeken ilo moli mi. telo loje en lawa insa li lon ilo mi. jan moli li kama lon ma seli sama mi, lon poka mi.

sina wile la, o toki e ni tawa jan lawa: o utala ala e mi. lon la, mi kon pona. alasa ona li ike ala e mi e pilin mi. lon la, ona li sona lili, li pakala lon lawa. pali ona li musi tawa mi, tawa lawa pi ma seli mi. taso, o toki e ni tawa ona: ona o alasa ala e mi e sona mi. ike mute li lon ma sina. ike ni li suli nanpa wan: mi kama li jo e ilo moli mi. pilin mi la, jan lawa li sona e ike wawa mi. jan lawa li monsuta tan mi, li weka tan mi. ona li monsuta lon tenpo ale. ona li sona weka tan moli ken.

jan pi ma Nu Olin o, ken suli la pilin sina li ni: mi ike moli. mi ni. taso mi ken wawa e ike mi lon wile. mi wile la, mi ken kama sin lon tomo sina lon tenpo pimeja ale. mi wile la mi ken moli e jan ale lon ma Nu Olin. mi ken ni tan ni: mi sona pona e moli. moli li sona pona e mi.

o sona e ni: tenpo suno luka kama la mi kama sin lon ma Nu Olin. taso, mi wile pona tawa sina ale. ni la, o kute pona e mi. kalama musi pi ma Nu Olin li pona mute tawa mi. mi kama la kulupu o lon tomo sina o pana e kalama ni. sina wile awen lon la, o tawa tomo, o kute e kalama ni. sina kute la o sona wawa e pilin mi: sina kama ala moli. sina awen lon. taso, jan li kute ala e kalama ni la, mi kama, li jo e ilo moli mi.

...

mi kama lete. mi wile kama sin lon ma seli mi. mi weka tan ma sina, li pini e toki mi. sina lukin e toki ni la o pana e ona tawa ale. kin la, o awen sona e ni: mi ike nanpa wan, li monsuta nanpa wan, li moli nanpa wan, lon sona ale, lon pilin ale, lon ma ale.

mi tawa.

---

sina kama sona. jan lawa li awen alasa e ona lon tenpo suli li kama ala lukin e ona. tenpo la ona li kama ala moli sin. ken la, ona li awen lon. jan lawa en mi en sina li sona ala. sina tawa ma tomo Nu Olin la, o awen e sina. o kute e kalama pi ma tomo Nu Olin. sina ni ala la, monsuta li kama, li jo e ilo moli ona.
