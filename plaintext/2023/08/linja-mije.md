---
title: linja mije
authors:
- kulupu kala
date: '2023-08-15'
license: CC-BY-SA-4.0
sources:
- https://github.com/raacz/utala/blob/main/toki-en-lipu/toki-lili.md
- http://utala.pona.la/toki-en-lipu/toki-lili.html
---

linja lawa li ijo nasa. ona li ken toki e mute li ken toki e lon sina. taso ona li ken toki e powe.

linja mi li toki e powe. ona li suli la jan ante li kepeken nimi meli tawa mi. ni li ike mute tan ni:

mi meli ala. mi mije tonsi. ma mi la linja suli li meli lukin. taso linja lili li mije lukin. mi wile mije lukin. mi o jo e linja lili tan ni.

mi tawa esun pi ante linja. jan li tawa mi. luka ona li seli. ona li kepeken telo kepeken kon kepeken ilo kiwen. ona li weka li pakala li lili e linja mi. pini la ona li luka tawa jasima. “ni li pona ala pona tawa sina?”

jasima li lupa e uta mi. mi mije lukin. mi *mi* lukin.